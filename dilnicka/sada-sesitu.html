---
layout: instructions.njk
title: Sada sešitů
perex: Výroba setu jednosložkových sešitů. Nejjednodušší návod pro začátečníky.
src: /images/docasny.jpg
alt: Obrázek série sešitů
tags: navod
---

<p>Vázaný jednosložkový sešit je jedním z nejjednodušších projektů a skvěle se hodí pro naprosté začátečníky. Díky němu se seznámíte s prací s knihařskou kostí a se šídlem a zvyknete si používat odlamovací nůž. Nebude potřeba žádné lepení, lisování, potahování desek ani složité vyměřování. Návod je nenáročný na čas i na materiál, ale udělá vám radost tím, co i z mála dokážete vyrobit. Jdeme na to.</p>

<h4>Na jeden sešit velikosti cca A5 bude třeba:</h4>
<ul>
    <li>10 listů papíru A4 (stačí běžný kancelářský)</li>
    <li>1 barevný karton (tj. „čtvrtka“) A4</li>
    <li>lněná nit</li>
</ul>
<h4>Příprava složky</h4>
<p>Nejprve jeden po druhém naskládáme na polovinu listy papíru a karton, tak aby vznikl formát A5: papír si na výšku položíme na pracovní plochu, spodní rohy přiložíme k horním a co nejpřesněji zarovnáme. Jednou rukou přidržíme rohy u sebe a druhou nejprve lehce přitlačíme ohyb ve spodní části papíru, a poté sklad uhladíme knihařskou kostí, aby byl hladký a ostrý.</p>
<p>Skládat papír na poloviny umíte samozřejmě nejspíš i bez složitého popisu a kost na to nepotřebujete. Při skládání listů do složek se ale hodí ostré a přesné hrany, aby později poskládané listy co nejlépe lícovaly. Pokud tedy můžete, kost použijte.</p>
<p>Poskládané listy vložíme postupně do sebe. Vzniklou složku ještě vložíme do přeloženého kartonu. Nyní se můžeme připravit na sešívání.</p>

<h4>Šití</h4>
<p>Nejprve si přichystáme díry, kterými budeme prošívat. Ustřihneme pomocný proužek papíru o stejné výšce, jako je výška našich sešitů. Na něj tužkou uděláme tři značky: jednu přesně uprostřed výšky proužku, druhou 2cm od horního okraje a třetí 2cm od spodního okraje (vzdálenost může být i o něco větší, důležité je, aby byla od obou okrajů stejná). Proužek přiložíme zevnitř do hřbetu složky a tam přidržíme, případně přichytíme klipy na papír nebo kolíčky. Celou složku máme položenou na pracovní desce a pod úhlem cca 45° děrujeme složku v místech poznačených na pomocném proužku. Pokud pracujete se silnějším papírem, možná se vám takto nepodaří proděravět celou složku na jeden vpich. Proto si ji raději rozdělte do několika menších, které po vytvoření všech tří děr opět složíte dohromady.</p>
<p>Nyní už můžeme přistoupit k samotnému šití. Navlékneme nit a šít začneme prostřední dírou zevnitř složky ven. Nit provlékneme skoro celou, uvnitř složky ponecháme jen kousek dostatečně dlouhý na pozdější zavázání. Pokračujeme jehlou zvenčí do horní dírky a odtud vnitřkem složky a spodní dírkou opět ven. Poslední steh vede zvenčí do prostředního otvoru. Všechny stehy opatrně co nejvíce utáhneme a konce niti spojíme uzlem. Určitě nám zůstanou „camfourky“ delší, než je pěkné, proto je zastřihneme zhruba na 1cm.</p>

<h4>Poslední úpravy</h4>
<p>Sešit máme hotový a pustíme se do posledních úprav. Protože jsou listy vkládané jeden do druhého, vnitřní budou ze složky trochu vyčuhovat. Pokud nám to vadí, nebo pokud se nepodařilo listy naskládat úplně přesně a máme přesahy i na horním a dolním okraji sešitu, můžeme celý sešit ještě začistit a oříznout: na desky si jemně poznačíme, kudy povedeme řez (stačí pár mm od okraje), přiložíme pravítko a odlamovacím nožem jemně odřezáváme jednu vrstvu složky po druhé.</p>
<p>Když máme začištěno, je sešit v podstatě hotový a už záleží jen na náladě, zde se pustíme do dalšího zdobení, nebo necháme sešit takto jednoduchý. Já jsem postupně uvázala tři sešity. a u každého jsem použila na ozdobu odřezky z ostatních sešitů a pastelky podobné barvy, a tak mi vznikla barevně sladěná sada několika sešitů.</p>